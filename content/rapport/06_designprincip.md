---
---
En utvärdering av tre webbplatsers designprinciper
=========================


1. Urval
-----------------------
I denna tredje rapport kommer urvalet av webbplatser vara detsamma som de två tidiga rapporterna. Det som en gång började som ett relativt godtyckligt urval - helt enkelt de tre mest besöka webbplatserna en månad - har nu blivit ett genomgående tema där dessa webbplatser blir belysta från olika aspekter. De aktuella webbplatserna är således:

* **Dagens Nyheter, dn.se** - en av sveriges största dagstidningar.
* **Kritiker.se** - en webbsida som aggregerar recensioner från svenska medier, likt den amerikanska motsvarigheten metacritic.com.
* **php.net** - PHP-manualen.


2. Metod/bakgrundsmaterial
-----------------------
För att definiera vad en designprincip eller ett element är för något används den omfattande översynen av teorier och praktik av Mary Stribley, publicerad på canva.com [1]. Hennes text är en bra sammanfattning av de olika källmaterial som kursmomentet bygger på. Hon har också lyckats exemplifiera olika principer och element på ett bra och - till skillnad från den fysiska litteraturen - relativt modernt sätt.

För att tydligt signalera vilka designprinciper som uppfattats på varje webbplats kommer de uppmärksammas med fetstil i löpande text i kommande kapitel. Givetvis kan en argumentera för att många designprinciper förekommer på varje webbsida, men de som lyfts upp får anses vara de huvudsakliga och viktigaste givet innehåll och syfte.


3. Resultat
-----------------------

#### 3.1 DN.se  
![dn.se](image/dnse2.jpg?w=821 "dn.se")  

DN.se är en dagstidning som också finns på internet. Syftet är att publicera nyheter och, som skärmdumpen visar, sälja annonsplatser. Designen påminner mycket om den fysiska upplagan där färger och till viss del format känns igen med rubriker, brödtext och bilder i en typisk "nyhetsform" - det är få dagstidningar med nätupplaga som skiljer sig speciellt mycket från denna webbplats - se exempelvis de konkurrerande dagstidningarna såsom SVD, UNT, Sydsvenskan och så vidare.

Gemensamt för dessa nyss nämnda webbplatser och även specifikt för DN.se är att de använder sig av designprincipen **repetition**, där varje artikel följer ett tydligt tema med bild, rubrik, ingress och brödtext. På så sätt förstår läsaren att varje artikel är just ett eget element på webbplatsen. På så sätt kan en säga att designprincipen **hierarki** är inbyggt i hur en läsare uppfattar en artikel och även för hela webbplatsen där den viktigaste nyheten alltid presenteras högst upp i flödet. Värt att nämna är också det tydligt uppspaltade innehållet som följer en **grid**. Designpriciperna är desamma oavsett om det är högt upp i sidhierarkin eller långt ned i undersidor.

Webbplatsen skiljer sig inte mycket från hur en uppfattar en fysisk dagstidning eller för all del annan nyhetsmedia på internet vilket gör det tydligt vilken typ av webbplats det handlar om.

#### 3.2 kritiker.se
![kritiker.se](image/kritikerse2.jpg?w=821 "Kritiker.se")

Syftet med kritiker.se är att aggregera åsikter kring olika typer av populärkultur från professionella kritiker arbetandes för olika Svenska medier. Designen är framtagen med ett förhållandevis modigt förhållningssätt till färg och är helt klart sparsmakad när det kommer till textmaterial - det finns i princip inte en enda del av sidan som har någon typ av längre textstycke.  Detta gör att designen måste vara lättnavigerad och tydlig samtidigt som känslan som ges är den av lekfullhet som ska spegla webbplatsens innehåll - aggregerad data visserligen, men ett populärkulturell innehåll. Givet webbplatsens innehåll är det ett adekvat val - du vill välja vilken typ av populärkulturyttring du är intresserad, vilken specifik film, skiva, spel eller tv-serie du är intresserad av och sedan klicka dig vidare till en recension.

De huvudsakliga designprinciperna som denna sida använder sig av är **framing** och **kontraster**. Dessa två principer är genomgående på hela webbplatsen där varje "tema" har en egen färg i en ram. Framförallt samverkar dessa två principer på så sätt att varje inramad yta verkligen särskiljer sig från bakgrunden så att en tydligt förstår vad för något som hänger ihop och när nästa del av webbplatsen kommer.


#### 3.3 php.net
![php.net](image/phpnet2.jpg?w=821 "php.net")

Webbplaten är en manual för skriptspråket PHP och är i sin natur väldigt faktatung och innehåller mycket text och information av olika slag. Desingen är relativt sober och syftar till att användaren snabbt ska kunna hitta den information hen är ute efter. Detta gäller hela webbplatsen där även undersidorna är faktatunga och innehåller mycket text.

Flera intressanta användningar av designprincipen **linjer** går att finna på denna webbplatsen - allt från att markera var någonstans du kan ta dig vidare med hjälp av hyperlänkar till var någonstans rubriker finns. Detta gör den relativt fakta- och texttunga designen något lättare att navigera i och dirigerar ögat åt de områden där det finns viktig information att hitta.


4. Analys
-----------------------
Efter att ha analyserat dessa tre webbplatser kan en konstatera att de designprinciper som det ges prov på oftast främjar hur innehåll uppfattas och hur användaren lättast når informationen. Nyhetssidan ser ut som en nyhetssida och populärkultursidan ser inte ut som en skriptspråksmanual utan just som en webbplats som innehåller något mer lekfullt. 

Värt att notera efter att ha analyserat dessa webbplatser, men även av ren "interneterfarenhet", är att webbplatser ofta använder sig av designprincipen **negative space** för att visa var någonstans **positive space** finns. Positive space i detta fallet blir innehållet och det som är intressant att ta del av. Men många sidor populerar sin negative space med innehåll som reklambanners och dessa reklambanners bryter ofta mot de designprinciper som webbsidan är uppbygd av. Frågan är om ett medvetet inkorporerande av dessa reklambanners i rådande designprinciper skulle ge ett bättre resultat av annonseringen?



5. Referenser
-----------------------
[1] Design Elements & Principles, https://www.canva.com/learn/design-elements-principles/ [2019-12-17]

6. Övrigt
-----------------------
Författare: von Sydow, Magnus
